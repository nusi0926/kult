<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>Riport Keresztes Tamással - színész, zenész és apa</h1>
		<h3 style="text-align:justify;">Nagy szerencse folytán egy Jászai Mari-díjas színésszel készíthettem riportot újságunkhoz. Keresztes Tamás, a Katona József Színház tehetséges színésze sűrű napirendje mellett is szorított nekünk időt, hogy föltehessük kérdéseinket még az esti előadása előtt.</h3>
		<p style="text-align:justify;"><em>Szinai Hanna: Mióta foglalkozik színészettel, és mi motiválta arra, hogy ezt a szakmát válassza?</em></p>
		<p style="text-align:justify;">Keresztes Tamás: Már nagyon korán gyerekkoromban elkezdett bennem kibontakozni ez a vágy és tulajdonképpen ösztökélni engem arra, hogy a színművészettel kapcsolatban érdeklődjem. Körülbelül tíz éves voltam, amikor elkerültem egy társulathoz, ez a Debrecenben működő Alföld volt, Porcsin László vezette, onnantól kezdve én folyamatosan foglalkozom a színészettel.</p>
		<p style="text-align:justify;">Továbblépve, a színészetről, mint szakmáról érdeklődtem, és meglepő választ kaptam:</p>
		<p style="text-align:justify;"><em>Sz.H.: Van olyan karakter, embertípus, akit szívesen játszik?</em></p>
		<p style="text-align:justify;">K.T.: Nincs bennem ilyen, bármi feladatot kapok, mindig megpróbálom megkeresni a szerepben, hogy mitől lehetek én végtelenül kíváncsi arra a szerepre, karakterre vagy figurára, és mindig megpróbálom számomra is nagyon érdekessé tenni; egy szerepben mindig megpróbálom megkeresni azt a feladatot, ami igazán kihívás.</p>
		<p style="text-align:justify;">A nagy sikernek örvendő darabot, az Egy őrült naplóját (Gogol műve alapján) már több, mint egy éve adják a Katona József színházban, ennek főszereplője is Keresztes Tamás, de ráadásul a díszletet is ő tervezte, és a zenét is ő komponálta a darabhoz.</p>
		<p style="text-align:justify;"><em>Sz.H.: A Gogol: Egy őrült naplója alapján írt darabban is ön játssza a főszerepet, a díszletet is tervezte és a zenét is szerezte. Mindig az volt a terv, hogy ezekkel is foglalkozzon?</em></p>
		<p style="text-align:justify;">K.T.: Nem, ez a díszlettervezés most először történt úgy, hogy az én feladatom lett, csak lehetőségemben állt a feladatommá tenni, úgyhogy éltem is ezzel a lehetőséggel. A zenélés az viszont már régebbi dolog, aziránt is gyerekkorom óta érdeklődöm. Nem jártam zeneiskolába, kottát olvasni nem tudok, viszont zenélek, hangszereken játszom. Már viszonylag sok színdarabhoz is kellett zenét szerezzek, tehát az már egy elég régi keletű dolog.</p>
		<p style="text-align:justify;"><em>Sz.H.: Ezek szerint saját magát tanította?</em></p>
		<p style="text-align:justify;">K. T.: Igen, autodidakta módon tanultam zenélni</p>
		<p style="text-align:justify;"><em>Sz.H.: A színészet mellett?</em></p>
		<p style="text-align:justify;">K. T.: Igen, sőt nagyon sokáig komoly dilemma volt az életemben, hogy színész legyek vagy zenész. Végül is így alakult, a színészet az maga mögé utasította a zenét.</p>
		<p style="text-align:justify;">Mostanában jelent meg a mozikban a Lajkó - cigány az űrben című szatirikus film, Keresztes Tamással a főszerepben. A film egy, az űrbe vágyó, magyar cigányról szól, akit egy sor véletlen miatt a szovjetek kiválasztanak az űrutazás tesztelésére, így ő lesz valójában az első élőlény a világűrben.</p>
		<p style="text-align:justify;"><em>Sz.H.: Ez az első főszerepe egy filmben. Ezek után, hogy érzi, önnek mi “fekszik” jobban, a színpadi színészet vagy a filmművészet?</em></p>
		<p style="text-align:justify;">K.T.: Nagyon különböző műfaj, nem tudnám megmondani, melyiket szeretem jobban, mind a kettő nagyon közel áll a szívemhez: a színházban sokkal otthonosabban érzem magam, itt nap mint nap játszom, szinte minden este. A színpad sokkal inkább az otthonom, a film az egy ritkább esemény az életemben, de egész más műfaj, máshogy kell jelen lenni, máshogy kell hozzáállni.</p>
		<p style="text-align:justify;"><em>Sz.H.: Mi a legemlékezetesebb élménye a forgatásról?</em></p>
		<p style="text-align:justify;">K.T.: A Lajkóban permetező pilóta vagyok, és az nagyon különleges élmény volt, hogy egy ilyen duplafedelű repülővel egy pilóta felvitt engem a levegőbe. A kamerát kiszerelték a repülőre (ez egy kétüléses repülő volt) és én a pilóta mögött ültem egy kis fülke részben. A pilóta rendesen megcsavargatta a gépet odafent, nekem pedig teljesen rezdüléstelenül kellett ezt tűrnöm. Egyébként nagyjából tűrtem is meg bírtam, szinte még élveztem is, úgyhogy ez ebben a filmben nagyon érdekes emlék marad. Különös volt egy duplafedelű repülőgéppel menni, ami nagyjából 100 km/h sebességgel repül, csoda, hogy nem esik le. De hát nem esik le, pedig nem olyan gyors, motorral néha gyorsabban megyek, mint ez a repülő (mondjuk nem száguldom a motorral sem).</p>
		<p style="text-align:justify;"><em>Sz.H.: A filmben majdnem végig “ fapofával”, semleges arccal játszik, a néző mégis megérti Lajkót. Ezt nehéz volt kidolgozni, megvalósítani, vagy ez egy külön színészi technika?</em></p>
		<p style="text-align:justify;">K.T.: Hát ez egy színészi feladat, itt nagyon élveztem is, hiszen filmben nekem mindig eleve nehéz megtalálni azt, hogy a színházhoz képest mennyivel kell egy filmben kevesebb hangsúlyt fektetni a jelenlétre, a gesztusokra, a mimikára. Kevésbé kell teátrálisnak lenni, inkább filmesnek, és ebből a szempontból nagyon jó feladat volt ez: így könnyebb volt a teatralitást elkerülni, de ugyanakkor nehézséget jelentett, hogy egy töltöttséggel, feszültséggel és történésekkel teli jelenlét szükséges. Tehát tulajdonképpen ugyanúgy igénybe vett a semleges arc, mint a teljes erőbedobást igénylő színpadi darabok. Nagyon különös feladat volt és nagyon élveztem, de ezt nem nevezném egy színészi technikának, inkább egy színészi feladatnak.</p>
		<p style="text-align:justify;">Zárásképpen pletykás olvasóink kedvéért a magánéletéről kérdezősködtem, legfőképpen a fiáról, Andorról, aki családja révén kivételes helyzetbe született.</p>
		<p style="text-align:justify;"><em>Sz.H.: A fia egy színész családba született, hiszen a szülei és nagyszülei is s színpadon keresik a kenyerüket. mennyire tervezik őt is bevonni ebbe az életbe?</em></p>
		<p style="text-align:justify;">K.T.: Én nem tervezek meg helyette semmit, egyikünk sem, majd ő eldönti. De azért az kétségtelen, hatványozottan veszélyeztetett abból a szempontból, hogy erre adja a fejét. Azért ő ebben nő fel, látja és tulajdonképpen érti, hogy mi történik a színházi világban, szép, ahogy tudja, hogy hogyan kell lenni egy színházban. Ennek ellenére én nem fogom őt presszionálni, hogy színész legyen, ezt majd ő eldönti.</p>
		<p style="text-align:justify;">Keresztes Tamás nemcsak jó színész, hanem kiváló beszélgetőtárs és kedves személyiség. Eddig minden alkalommal, amikor hívtuk vagy fölvettük vele a kapcsolatot, figyelmesen és segítőkészen állt a rendelkezésünkre, és ezért külön köszönet jár neki.</p>
		<p style="text-align:justify;font-size:12px;"><em>Írta: Szinai Hanna</em></p>
		<p style="text-align:justify;font-size:12px;"><em>Fényképezte: Vizkeleti Anna</em></p>
	</body>
</html>