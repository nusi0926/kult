<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>Az Apró Dolgok varázsa</h1>
		<h3 style="text-align:justify;">Small Things koncert, Budapest, 2018. 03. 24.</h3>
		<p style="text-align:justify;">Koncert - ez a szó talán sokaknak a tízezres arénákat, fullasztó tömeget és a hatalmas tolongást juttatja eszébe. A Small Things együttes azonban szombaton megmutatta, az igazán jó bulihoz néhány gitár (és egy dob) is elegendő.
		A Small Things történelme nem nyúlik vissza régre, körülbelül három hónappal ezelőtt alakult meg a banda, amely állításuk szerint „Európa legjobb magyar blink-182 tribute-ja a világon”. A blink-182 nevű amerikai pop-punk együttes tribute zenekaraként fellépéseiken a kaliforniai óriás dalaival csinálnak fergeteges hangulatot az itthoni rajongók számára is.
		Szombaton - ezúttal épp a Kuplung klubban - sem volt ez másképp. A nyolc-negyed kilenc tájban betérő szemlélődő azonban ezt még nem is sejthette: a koncertterem szinte kihaltnak tűnt, csak a bokszokban üldögélt egy-egy ember illetve egy nagyobb társaság, köztük az együttes frontembere és gitárosa, Rómeó is. A zenekar többi tagja - a basszusgitáron játszó Kristóf és Dávid, aki az együttes épp vidéken tartózkodó dobosa helyett ugrott be - csak jóval később, nem sokkal a kezdés előtt futott be. Végül azonban megérkeztek ők is, és negyed 10 körül kezdetét vette a Small Things 4. koncertje.
		A megszokott nyitószám (Feeling This) után egymást követték a gyors és lassú, táncolós és érzelmes dalok. A setlist nagyjából az eddigi koncerteken is játszott számokból állt, de az együttes egy-két újdonsággal is felfrissítette repertoárját (például a blink örökzöld, kutyákról szóló dallamával). Emellett természetesen az előző alkalommal hatalmas sikert arató Always és az együttesnek nevet adó All The Small Things is felcsendült. A tömeg együtt ugrált, táncolt és énekelt a zenével, a számok közti szünetekben pedig Rómeó szórakoztatta a közönséget rosszabbnál rosszabb szóviccekkel. Az utolsó dal, a Dammit végére mindenki tudta, hogy ezt az estét nem fogja elfelejteni.</p>
		<p style="text-align:justify;font-size:12px;"><em>Írta: Kövér Blanka</em></p>
	</body>
</html>