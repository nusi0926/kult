<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>Interjú Vizkeleti Ferenccel</h1>
		<h3 style="text-align:justify;">Lehetőségünk nyílt Vizkeleti Ferenccel, egy kiváló programozóval interjút készíteni az általa választott szakmáról, a szoftverfejlesztésről és a nők szerepéről ebben az erősen férfiak által dominált világban.</h3>
		<p style="text-align:justify;"><em>Kérdés: Mikor döntötte el, hogy programozó lesz?</em></p>
		<p style="text-align:justify;">Válasz: 11 éves koromban édesapám hazahozott a munkahelyéről egy könyvet, amiben a számítógépekről és a programozásról volt szó. Teljesen lenyűgözött a téma. Ekkor még (1984-ben) ez teljesen újdonság volt, az emberek többsége soha nem látott még számítógépet, maximum sci-fi filmekben. Ebben az időben kezdtek megjelenni az első személyi számítógépek. Édesapám munkahelyén volt egy gép, és hétvégente bevitt, hogy kipróbáljuk, mire jó. Nem volt még internet, úgyhogy az első programokat is könyvekből másoltam be a számítógépbe. Ezeknek a kódoknak a módosítgatásával próbáltam rájönni, hogy mi hogyan működik, ami nagyon érdekes és izgalmas volt. Később szüleim vettek nekem egy számítógépet (egy Commodore 64-est), és attól kezdve szinten minden időmet azzal töltöttem. Innentől magától értetődő volt számomra, hogy felnőttként is ezzel szeretnék foglalkozni.</p>
		<p style="text-align:justify;"><em>K: Megbánta valaha, hogy ezt a pályát választotta?</em></p>
		<p style="text-align:justify;">V: Nem bántam meg, szeretem a programozást - olyannyira, hogy hobbiként is szoktam csinálni, nem csak munkaként. Ami rossz ebben a szakmában, az nem a programozásból adódik, hanem abból, ahogy sok vállalatnál menedzselek a szoftver projekteket, illetve a programozókat. A vezetők sokszor irreális határidőket diktálnak a programozóknak, és nem értenek olyan alapvető törvényszerűségeket, mint például hogy a szellemi tevékenységek nem szervezhetőek és nem oszthatóak fel olyan módon, ahogy azt a fizikai tevékenységeknél megszokták. Abból, hogy kétszer annyi ember feleannyi idő alatt végez egy árok kiásásával, még nem következik az, hogy kétszer annyi programozó feleannyi idő alatt meg tud írni egy szoftvert. Az ilyesfajta elvárások sok stresszt tudnak okozni, de az ember idővel megtanulja felismerni és kezelni ezeket. Ráadásul akkora kereslet van a szoftveres szakemberekre, hogy a programozók bátran otthagyhatják azokat a munkahelyeket, ahol nem jó dolgozni. Így azok a vállalatok, ahol nem jók a munkakörülmények, egyszerűen nem fognak szakembert találni, és kénytelenek lesznek változni.</p>
		<p style="text-align:justify;"><em>K: Voltak, akik támogatták a pályaválasztását?</em></p>
		<p style="text-align:justify;">V: Szüleim mindig értetlen csodálattal tekintettek a programozásra, és abszolút támogatták, hogy erre a pályára menjek. Ők vették nekem annak idején az első számítógépemet, ami akkoriban még nagyon drága mulatságnak számított. Magyarországon nem is lehetett ilyet kapni, hanem Bécsbe kellett kiutazniuk érte. De azt gondolták, hogy ez a jövő, és nagyon hálás vagyok nekik ezért.</p>
		<p style="text-align:justify;"><em>K: Ön szerint mi a szakma jövője?</em></p>
		<p style="text-align:justify;">V: A programozás, illetve általában az informatika és az automatizálás egyre nagyobb jelentőséget kap majd az élet minden területén. Már ma is nehéz olyan tevékenységet vagy szakmát találni, amiben ne játszana valamilyen szerepet az informatika, de ez a folyamat tartós lesz, sőt gyorsulni fog, ahogy fejlődik a technológia, és nő az ezzel foglalkozó emberek száma. Egy idő után az informatikai ismeretek ugyanolyan alapvetővé válnak majd, mint az olvasás, vagy a számolás. A termelési tevékenységeket szinte teljesen át fogják venni a gépek, a szoftverek pedig minden olyan szellemi munkát, amihez nincs szükség az emberi kreativitásra, intuícióra, empátiára. Tehát az emberek feladata az lesz, hogy felügyeljék és fejlesszék a gépeket és a szoftvereket, valamint hogy a többi emberrel foglalkozzanak (pl. tanárok, orvosok). És persze az embereké maradnak a tudományos és művészeti tevékenységek.</p>
		<p style="text-align:justify;"><em>K: Hogyan érzi, mennyire vannak reprezentálva a nők az informatikában?</em></p>
		<p style="text-align:justify;">V: Sajnos nagyon kevés nővel lehet találkozni az informatikusok között. Erősen tartja magát az a sztereotípia, hogy a STEM (science, technology, engineering, mathematics) szakmák nem nőknek valók, holott ez egy teljesen alaptalan és idejétmúlt gondolkodás. Vannak olyan kezdeményezések, mint pl. a Skool (http://skool.org.hu), ami ennek a megváltoztatásán dolgozik, de ezek sajnos kicsik és nagyon kevés emberhez érnek el. Az lenne a jó, ha a közoktatás, tehát az iskolák vállalnának ebben szerepet, és kifejezetten támogatni, terelni próbálnák a lányokat a STEM foglalkozások felé. Így idővel elérhetnék azt a "kritikus tömeget", ami szükséges ahhoz, hogy a közgondolkodás megváltozzon.</p>
		<p style="text-align:justify;"><i>K: Tapasztalt már egy női kollégájával szembeni hátrányos megkülönböztetést?</i></p>
		<p style="text-align:justify;">V: Sajnos ez egy gyakori jelenség. Az ártatlannak vélt, vicceskedő megjegyzésektől kezdve ("Egész okos, ahhoz képest, hogy nő.") a leplezetlen szakmai lenézésig lépten-nyomon találkozni a nőkkel szembeni diszkriminációval. Ezek a beidegződések lassan és nehezen tűnnek el a társadalomból. Ha sikerülne jóval több nőt terelni a műszaki szakmák felé, akkor idővel ez változna, de valószínűleg még akkor is egy generációváltásnyi idő kell ahhoz, hogy ezek csökkenjenek, majd pedig kikopjanak a társadalomból.</p>
		<p style="font-size:15px;text-align:justify;"><em>Írta: Vizkeleti Anna</em></p>
	</body>
</html>