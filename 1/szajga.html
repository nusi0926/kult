<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>Tömeges kihalások</h1>
		<p style="text-align:justify;">Minden egyes nap fajok tucatjai pusztulnak ki, a tömeges kihalási események egyre gyakoribbak a világon, több és több egyed tűnik el. A legújabb áldozat a tatárantilop volt; a teljes fajállomány 60%-a pusztult el a kazah pusztákon rejtélyes módon. Az eset sajnos nem egyedi, de nagy visszhangot keltett a médiában, hiszen csupán két hét alatt 200 ezerrel csökkent a faj egyedeinek száma.
		A szajga néven is ismert tatárantilop egy egészen különleges antilopfaj, viszont napjainkban a természetvédelmi státuszuk már a súlyosan veszélyeztetett kategóriába tartozik. A tartós, mély hó veszélyes lehet rájuk nézve. Egyedül az 1953-54-es kemény télen az állománynak csaknem 40 %-a elpusztult, majd nem sokkal később Kínából teljesen eltűnt ez a faj. Komoly megpróbáltatást jelenthetnek számukra a nagy nyári hőségek és az aszályok is, ráadásul ezek okozták a legtöbb tragédiát; a ’80-as években és 2015-ben is rengeteg állat halt meg Kazahsztánban.
		Kutatások szerint a füves pusztákon egymás mellett, látszólag ok nélkül pusztuló állatok halálában a klímaváltozás miatti szélsőséges időjárás játszott döntő szerepet. A szajgák a nedves évszak után bőven termő pusztákon gyűlnek össze szaporodni, ám ebben az évben csak kínzó forróság és magas páratartalom fogadta a párzásra váró egyedeket. Vándorlásuk közben nem is sejthették, hogy útjuk hamarosan örökre véget ér.
		A helyi vadőröknek nem sikerült időben megérkezni a szajgákhoz, ezért sokáig pontosan nem is lehetett tudni, mi tizedelhette őket. A kutatók az állatok környezetéből vettek mintákat; a kövekről, amelyek között éltek, az elfogyasztott növényzetből, a környező állatokból, a vízből és a talajból. Ezen kívül részletes boncolást is végeztek, hogy pontosan megállapíthassák, mi állt az állatok pusztulásának hátterében. Az eredmények alapján a tömeges elhullást a Pasteurella és Clostridia baktériumok okozták, amik főleg a borjakra és a nőstényekre voltak veszélyesek. A Clostridia baktérium meggyengítette az állatok immunrendszerét, a Pasteurella multocida baktériumok pedig - bár normál esetben is megtalálhatóak az antilopok szervezetében -, a kedvező környezetben túlzottan elszaporodtak. Lassan bekerültek az állatok vérkeringésébe, ezzel vérmérgezést és belső vérzéseket okozva.
		Felelőst lehet keresni, el lehet hitetni magunkkal, hogy a klímaváltozás nem létezik, de a természet minden egyes alkalommal arcon csap minket, amíg észre nem vesszük a szeszélyes időjárás okozta pusztítást. A hosszú, hideg tél, a nedves tavasz, majd a fojtogatóan meleg nyár lehet a hibás, hogy a Clostridia baktériumok így elszaporodhattak az antilopok szervezetében. Sok más baktérium mellett ez az említett kettő is megtalálható az emberek testében, így később számunkra is veszélyt jelenthet az időjárás-változás. Elképzelhető azonban, hogy későn fogjuk felismerni a természetvédelem fontosságát.</p>
		<p style="font-size:12px;text-align:justify;"><em>Írta: Tihanyi Sára Zsófia</em></p>
	</body>
</html>