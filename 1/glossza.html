<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>A magyar nyelv szépségei</h1>
		<p style="text-align:justify;">A magyar, bár elsőre könnyűnek és egyszerű szerkezetűnek tűnhet, a világ legnehezebben megtanulható nyelveinek egyike. Ezt mi sem bizonyítja jobban, mint az, hogy gyakran az anyanyelvi beszélői is eltévednek szabályrendszerében. Íme néhány tipikus hiba, melyeknek köszönhetően új kifejezésekkel gazdagodott drága nyelvünk. Először is előszeretettel használjuk rosszul az igekötőket: a sérültek végtagját már nem amputálják (leoperálják), hanem leamputálják, a vendégeket meginvitálják, holott invitálni vagyis meghívni is elegendő lenne. Ha pedig szeretnénk kifejezni, hogy ezek a nyelvtani hibák milyen szörnyűek, a beszélőt ledegradáljuk egyszerű leminősítés helyett. Ám szerencsére nem csak az igekötők állnak korlátlanul rendelkezésére a beszélőnek, hanem például fokozás is, így születtek meg a "legideálisabb" és "legoptimálisabb" szavaink. Emellett időnként összecserélünk különböző jelentésű kifejezéseket, eképp lett az elemeknek képlete, a vegyületeknek pedig vegyjele, a papír síkját négyzetrács helyett kockák hálózzák be, és a társaságot nem kedvelő személyt antiszociálisnak nevezzük, habár az illető valószínűleg nem rendelkezik ezzel a pszichopatákra jellemző tulajdonsággal, mindössze aszociális. Vigyázzanak önök is, nehogy egy települést adjanak el véletlenül, ha a hirdetésben a helység szót használják helyiség helyett, így máris egy lépéssel közelebb kerülhetnek a magyar nyelv helyes használatához.</p>
		<p style="font-size:12px;"><em>Írta: Molnár Júlia</em></p>
	</body>
</html>