<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>A nők szerepe a tudományban</h1>
		<h3 style="text-align:justify;">Svédország</h3>
		<p style="text-align:justify;">A 21. században, a modern világban elképzelhetetlennek tartanánk, ha valaki azt mondaná, hogy a nemi megkülönböztetés még létezik, és bőven érződik a tudomány világában. Európa egyik legfejlettebb országa, Svédország, sokat tesz ez ellen, de úgy tűnik, nem eleget.
		Persze évről évre javul a férfi-nő arány az egyetemeken, de ez sajnos már nem mondható el a kutatói részlegekről. Egy tudományos PhD fokozatot már sok nő elvégez, de a női professzorok száma ijesztően alacsony. Ennek okát sokan keresték, és sokféle választ találtak; a biológia, a kultúra és a szociológia terén is. Létezik olyan számadat, mely azt mutatja, hogy az eddigi évekhez képest több nő dolgozik professzorként, és ez fejlődést jelent. Két szociológus, Mikael Hjerm és Rickard Danell szerint ez csak annyit árul el, hogy több nő vesz részt a tudományos életben, de kutatásuk eredménye szerint egy nőnek ugyanakkora esélye van professzorként dolgozni, mint a ’90-es években. Kimutatásaik alapján sok esetben az interjúztató ebben az átláthatatlan és nehezen nyilvántartható munkáltatói rendszerben inkább a saját nemének képviselőit preferálja. Ez azt jelenti, hogy mivel a múltban a nők nem is lehettek professzorok, a férfiak által dominált munkakörbe egy nő csak nagy áldozat és erőfeszítés árán kerülhet be.
		A szakmában a szexizmus is megfigyelhető. Jennifer Alvén, a neves Chalmers göteborgi technikusi egyetem doctorandusa a blogján számol be az őt ért hátrányos megkülönböztetésről. Rendszeresen asszisztensnek vagy adminisztrátornak nézik, és összekeverik más női kollégáival, mondván: “elég, ha a nevüket megjegyezzük, nem?”
		Svédországban, 2010-ben az állam kötelezte a tudományos tanszékeket, hogy vezessenek be saját terveket az egyenlőség elérésére. Ennek eredményeképp helyenként túlzásokba estek. 2015-ben egy férfi hallgató pert indított a Mittuniversitet ellen, mivel két alkalommal is jelentkezett egy olyan ösztöndíjra, mely a korábbi eredményeket veszi figyelembe, ám mindkétszer elutasították. Helyette két olyan nő kapta meg a támogatást, akiknek a teljesítménye megegyezett az övével. Az egyetem elve az volt, hogy muszáj bevonni a nőket a tudományos munkába, és így akarta megvalósítani célját. Másik példa szükségtelen eljárásra a Chalmers egyetem még a tervezési stádiumban lévő módszere: ha egy területen nincsenek női kutatók, akkor nem is érdemes foglalkozni a témával, ezért ezeket a programokat bezárják.
		Ezzel szemben, a törekvések sikerességét bizonyítja, hogy a női tanulók számát 10%-kal tudták növelni az elmúlt 10 év alatt, bár az egyetemek hallgatóinak így is csak 31%-át teszik ki.
		Összegezve, a mai társadalmunk szorgalmasan törekszik az egyenjogúságra, de ennek elérése közel sem történt meg. Az a laza természetesség, amivel konstatálni kéne, hogy a nők tényleg egyenlő esélyekkel indulnak és ugyanakkora mértékkel vannak reprezentálva, még valahol a jövőben vár ránk.</p>
		<p style="text-align:justify;"><em>Írta: Szinai Hanna</em></p>
	</body>
</html>