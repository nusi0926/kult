<!DOCTYPE html>
<html>
	<head>
		<title>Kult</title>
		<meta charset="utf-8">
	</head>
	<body >
		<h1>Megkezdődött az V. Madách Nemzetközi Színházi Találkozó</h1>
		<p style="text-align:justify;">A Nemzeti Színház által rendezett fesztiválon 14 ország összesen 27 produkcióját tekintheti meg a közönség egészen április végéig. A MITEM-et (Madách International Theatre Meeting) hagyományteremtő szándékkal hozták létre, ezzel lehetőséget kínáltak arra, hogy más nemzetek vérfrissítő hatással legyenek a hazai szakmára, továbbá a külföldi szakemberek megismerkedhessenek a magyar művészekkel és színjátékukkal. A találkozón összesen három színpadon, az itthoni produkciók mellett orosz, ukrán, észt, tunéziai, olasz, német, szlovén, indiai, horvát, belga, libanoni előadásokat, valamint Szerbiából és Romániából érkező határon túli magyar színdarabokat is láthatnak az eseményre ellátogatók. A Világ, úgy tűnik, kezd megőrülni, talán a színház az egyik utolsó lehetőség arra, hogy megőrizzük a békét, saját magunk józanságát a mindennapokban, nyilatkozta a Nemzeti Színház igazgatója, Vidnyánszky Attila. Rengeteg nyelvet és kultúrát ismerhetünk meg a színházi produkciók során. Az előadások értéket az is tovább fokozza, hogy egymás után számtalan különböző ország színjátszási szokásait ismerhetjük meg. Természetesen az előadások mellett szakmai rendezvényeket, találkozókat, kerekasztal-beszélgetéseket, kiállításokat is rendeznek a fesztiválon, ahol a fiatalabbak is megtalálhatják az őket érdeklő programokat.</p>
		<p style="text-align:justify;font-size:12px;"><em>Írta: Tihanyi Sára Zsófia</em></p>
	</body>
</html>